---
layout: page
title: Rólunk
subtitle: Csak az élet szül életet
---

# BEMUTATKOZÁS

A Natus a társadalom összeomlásával fenyegető népességfogyás és elöregedés megállításáért valamint e folyamatok megfordításáért dolgozó civil szervezet. Azért tartjuk népünk és civilizációnk legfontosabb feladatának a népesedési válság eredményes megoldását, mert ennek elmulasztása esetén még a mostani fiatalok és középkorúak életében ellehetetlenülnek megszokott életfeltételeink, az életszínvonal drasztikus esése pedig az egyes emberek, családok, népek számára keserves jövőt ígér. Tagjaink és önkénteseink a társadalmunkat alkotó családok és emberek jelenéért és jövőjéért aggódó civilek, akik társadalmi munkában tevékenykednek a Natus céljainak megvalósítása érdekében. Mindenkit szívesen látunk magunk között, aki egyetért a céljainkkal, és szeretne tenni azért, hogy több magyar gyermek születhessen egy élhető és gyarapodó országba. A Natus tevékenységeinek 3 fő köre:

## JOGALKOTÁS

A Natus jogalkotói csoportjának jogászai szakmai tudásukat az olyan problémák megoldására irányítják, melyek rendkívül elenyésző költségek mellett, lényeglátó, pragmatikus jogalkotói magatartással megoldhatók. Találkozóikon megvitatják a népesedési válsággal összefüggő jelenségeknek a jog eszközével való megoldásának lehetőségeit. Hosszútávú stratégiát alkotnak, javaslataik nem csak
akut problémák kiküszöbölésére alkalmasak, hanem céljuk szerint megelőzik ezek kialakulását.

## JOGVÉDELEM

A Natus jogvédelmi tevékenysége az akut problémák, vészhelyzetek, egyéni válságok enyhítését célozza. A társaság fellép a gyermekek, a kisgyermekes anyák, a nagycsaládok érdekeinek védelméért. Fontosnak tartja az anya- és gyermek-
barát munkahelyek létrejöttét, az anyák munkaerő-piaci védelmét, a családosok sérelmére megvalósuló hátrányok kiküszöbölését az élet minden területén, legyen az egyszerű hétköznapi probléma, mint például a kismama parkolóhelyek kialakítása vagy a várandós egyetemi hallgatónők nehézségei.

## KUTATÁS, ISMERTETÉS, NÉPSZERŰSÍTÉS

A Natus sokoldalúságát megtestesítő csoport tagjai a legkülönfélébb tudással rendelkeznek. Szociológus vagy történész tagjaik képesek a népesedés kérdésének diakronikus és szinkronikus vizsgálatára. Feltárják a demográfiai célú múltbéli törekvéseket, jelenkori lehetőségeket. Az informatikában, a weben és a korszerű médiatechnológiákban jártas tagok az eredmények ismertetésére, a gyermekvállalás népszerűsítésére törekszenek, valamint a demográfiai célokat szolgáló alkalmazások, szolgáltatások fejlesztésében jeleskednek.
